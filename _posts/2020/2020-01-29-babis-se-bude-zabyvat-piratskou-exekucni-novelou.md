---
date:         2020-01-29
category:     blog
tags:         sněmovna celostátní exekuce
layout:       post
title:        "Premiér Babiš se bude zabývat pirátskou novelou exekučního řádu"
image:        articles/2020/kolis-ivan.jpg
author:       Mediální odbor
---


Praha, 29. ledna 2020 - Na dnešní schůzce Pirátů s premiérem Andrejem Babišem k novele exekučního řádu předseda vlády přislíbil, že se bude osobně zabývat nejen vládní novelou, ale i původní novelou z pera Pirátů. Po prostudování pirátských materiálů a jednání vlády proběhne  koncem února další setkání, kde by měl být potvrzen shodný postup v otázkách slučování exekucí, realizace zastavení marných exekucí či nezabavitelného minima. Neshoda v tuto chvíli panuje nad principem přidělování exekutorů a jejich místní příslušností. Schůzky se kromě předsedů stran Pirátů a ANO zúčastnili také autor pirátské novely Lukáš Kolařík a poslanec Patrik Nacher z hnutí ANO.

> „Představili jsme panu premiérovi Babišovi zásadní změny, které by měla novela reflektovat. Je zcela nezbytné, abychom co nejdříve připravili novelu exekučního řádu, který má v současné době celou řadu problematických momentů. V Česku se toto téma týká téměř  900 tisíc lidí v exekucích. Vláda bohužel v tomto směru trochu zaspala, ale věřím, že to doženeme. Je skutečně nejvyšší čas konat. I proto je důležité dosáhnout konsensu, chceme tak s vládou spolupracovat a důkladně vysvětlit naše argumenty,” komentuje předseda Pirátů Ivan Bartoš.

> „Shodujeme se ve věci zastavení nevymahatelných exekucí, zvednutí nezabavitelného minima, nastavení principu jeden dlužník jeden exekutor či na vzniku tzv. chráněného účtu. Významný rozdíl však spočívá v tom, že vládní návrh nepočítá s přidělováním exekutora automaticky rozhodnutím soudu. To je přitom zcela zásadní problém, který ale řešíme vlastním návrhem, předloženým již v roce 2018. Exekutor musí být nezávislý na věřiteli. Naším cílem je, aby se z vládního a pirátského návrhu vytáhly ty nejlepší věci a spojily se. Těžit z toho bude celá společnost,” vysvětluje pirátský poslanec Lukáš Kolářík.
