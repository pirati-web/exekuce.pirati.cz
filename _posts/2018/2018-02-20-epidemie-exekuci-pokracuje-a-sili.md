---
date:         2018-02-08
category:     blog
tags:         celostátní legislativa exekuce  
layout:       post
title:        Epidemie exekucí pokračuje. A sílí.
image:        articles/2018/2018-02-20-epidemie-exekuci-pokracuje-a-sili.jpg
author:       Daniel Galuszka
---

Podle Otevřené společnosti a její Mapy exekucí se situace zadlužení v České republice neustále zhoršuje. Oproti loňskému roku se počet lidí v exekuci zvýšil o 3,4 procenta. Vícečetnými exekucemi trpí dokonce na 493 tisíc obyvatel České republiky. Piráti to chtějí řešit.

_„Jen meziroční nárůst poštu osob s 10 a více exekucemi je 3,9 procenta, to je dalších 6 tisíc lidí v neřešitelné životní situace jen za uplynulý rok,”_ uvedl do tiskové zprávy Mapy exekucí Radek Hábl, autor projektu.

Tématu se za Poslanecký klub Pirátů věnuje Lukáš Kolářík. _„Měl jsem schůzi se zástupci dlužníků, věřitelů, exekutorů, bank, měst, dopravních podniků, neziskového sektoru a mnoha dalšími, abych tématu plně porozuměl a vnímal všechny úhly pohledu,“_ říká Kolářík. _„Ze společných diskuzí vyplynulo, že se shodneme například na snížení sazby DPH z odměn exekutorů. Rovněž by byla zapotřebí legislativa, která by pomáhala zastavit marné exekuce, nebo by zvyšovala nezabavitelné minimum._

_Názorová rozepře zavládla v tématu slučování exekucí pod jednoho místně příslušného exekutora. To by přitom snížilo náklady na vymáhání dluhů a celý proces by se zefektivnil. Myslím si, že je ve veřejném zájmu zadluženým lidem pomoci, vrátit je z šedé, či černé ekonomiky zpět do produktivního života. Právě slučování a místní příslušnost exekutora je směr, kterým chtějí Piráti jít,”_ dodává poslanec.

Exekuce se týkají všech věkových skupin. Průměrný věk českého dlužníka v exekuci je 44 let. Alarmující je však i nárůst exekucí vedených proti seniorům, nebo nezletilým. Takováto životní situace brzdí ekonomický potenciál jedince, jehož fyzické i duševní zdraví je pod tlakem. To se přirozeně dotýká i jeho rodinných příslušníků. Celkový počet lidí negativně zasažených exekucemi a jejich následky se tak může vyšplhat až na 2 miliony občanů, tedy na každého pátého Čecha. Přitom za tyto zničené životy může třeba jedno nerozvážné pochybení v mládí.

_„Do sněmovny teď míří několik zákonů, které by měly vést ke zpřístupnění systému oddlužnění většímu počtu lidí,”_ komentuje situaci pirátský poslanec Lukáš Kolářík. _„Vnímám to jako krok správným směrem a kopíruje to evropské trendy. Otázkou zůstává, zdali navrhované sedmileté insolvenční řízení není moc dlouhé. Pokud lidem chceme opravdu pomoci, měli bychom to udělat rychle, ale zároveň svědomitě. Řada předlužených se do své situace dostává v důsledku nečekaných a neplánovaných životních událostí, například kvůli ztrátě zaměstnání, nemoci, rozvodu, či úmrtí partnera a pak už se to jenom nabaluje. Není pravda, že co dlužník to gauner. Alarmující je i to, že 85 procent zadlužených lidí má 3 a více exekucí, pohledávky jsou tak prakticky nedobytné a vedení miliónů spisů celý systém pouze zatěžuje.  Exekucím se budu nadále věnovat a již v březnu předložím první konkrétní návrhy, které pomohou těmto lidem jejich situaci řešit,”_ uzavírá Kolářík.