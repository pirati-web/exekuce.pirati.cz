---
date:         2019-05-22
category:     blog
tags:         sněmovna celostátní legislativa exekuce
layout:       post
title:        "Občané nerozumí exekučnímu řádu a volají po jeho zjednodušení, ukázal unikátní průzkum zpracovaný pro Piráty"
image:        articles/2019/lukas-kolarik1.jpg
author:       Mediální odbor
---


Praha, 22. května 2019 – Jak Česko vnímá exekuce? Tato otázka se stala jádrem semináře v Poslanecké sněmovně, kde Piráti představili výsledky průzkumu veřejného mínění, který si nechali vypracovat nezávislou agenturou NMS Market Research. Z průzkumu vyplývá, že 79 procent občanů volá po řešení současné právní úpravy. Občané se totiž v systému nevyznají a 69 procent dokonce zastává stanovisko, že by měl exekutora vybírat stát na základě trvalého bydliště dlužníka.
 
> „Jde o zcela unikátní data, která doposud nebyla k dispozici. Nikdo do této doby nezkoumal problematiku exekucí z pohledu občanů Česka - zda se vyznají v exekučním řádu, znají svá práva a povinnosti nebo co je podle nich důležité, aby se změnilo. Piráti chtějí pracovat na základě dat, ta však dlouhodobě chyběla, proto jsme si nechali tento průzkum vypracovat,” uvádí pirátský poslanec a expert na problematiku exekucí Lukáš Kolářík a dále říká: „Data, která jsme získali, zveřejníme a budou dostupná všem. Rovněž je rozešlu jednotlivým poslaneckým klubům, aby na základě faktů mohly kvalifikovaně rozhodovat.”
 
> „Téměř před rokem jsme Poslanecké sněmovně předložili novelu exekučního řádu, která zavádí princip jeden dlužník rovná se jeden exekutor v místě bydliště. Vláda nám dala nesouhlasné stanovisko a koaliční poslanci odmítají bod projednat na plénu. Nyní tedy předkládáme jasná čísla, která volají po politickém řešení. Takovém, které jsme navrhli,” komentuje situaci poslanec Pirátů Lukáš Kolářík a dodává: „Vláda má řešení dluhů ve svém programovém prohlášení, ale resort spravedlnosti, který má toto na starosti, se dočkal už čtvrté změny vedení. Vyzýváme proto všechny zákonodárce, aby už nečekali na návrhy ministerstva a podpořili projednání naší novely při první možné příležitosti.”
 
Piráti výsledky průzkumu veřejného mínění dnes zveřejnili v detailní podobě na stránce [exekuce.pirati.cz](https://exekuce.pirati.cz) s možností jejich volného šíření a využití získaných dat. 


* [Dokument výsledků průzkumu](https://pirati.cz/assets/pdf/jak-cesko-vnima-exekuce.pdf)
