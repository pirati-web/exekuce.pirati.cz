---
date:         2019-05-28
category:     blog
tags:         sněmovna legislativa celostátní
layout:       post
title:        "Sněmovnu čeká dlouhé jednání o EET, schůze k financování sociálních služeb a také rozhodnutí, zda vodákům umožní dát si pivo"
image:        articles/2019/tk30schuze.jpg
author:       Mediální odbor
---


Praha, 28. května 2019 – Právo na digitální službu, místní příslušnost exekutorů, tolerance alkoholu u vodáků, zavedení další vlny EET a také středeční mimořádná schůze k financování sociálních služeb byly dnes hlavními tématy tiskové konference Pirátů před zahájením 30. schůze Poslanecké sněmovny Parlamentu ČR.

> „Mám velikou radost, protože se nám podařilo po dohodě s ostatními stranami zařadit na jednání návrh zákona o právu na digitální službu. Ten navíc dostal souhlasné stanovisko vlády. Jedná se o zásadní krok, který občanům zpřístupní možnost komunikovat se státem plně elektronicky. Na přípravě zákona jsme spolupracovali na Výboru pro veřejnou správu a regionální rozvoj se zástupci všech parlamentních stran, se zástupci ICT Unie i právníky. Podporu zákonu dal i premiér Andrej Babiš,“ řekl předseda Pirátů Ivan Bartoš k návrhu, který má zásadně zjednodušit například vyřizování dokladů.

> Poslanec Lukáš Kolářík následně uvedl, že dojde k projednání zákona, který zavádí místní příslušnost exekutorů: „Návrh vznikal v součinnosti se zástupci dlužníků, exekutorů, soudců i neziskových organizací. Jeho zásadní přínos spočívá v tom, že exekutor bude automaticky přidělený soudem, nikoliv na základě případných známostí. Exekuce se navíc budou koncentrovat u jednoho exekutora, takže dosáhneme výrazného snížení nákladů při vymáhání dluhů a zároveň jednoduššího a rychlejšího zaplacení dluhů.“

> Místopředsedkyně Pirátů a poslankyně Olga Richterová připomněla krizovou situaci v oblasti sociálních služeb, kterou se bude zabývat Sněmovna na mimořádné schůzi ve středu: „Téměř každý rok se řeší financování sociálních služeb v obcích. Krizová situace poskytovatelů se opakuje. Jde o špatně sestavený státní rozpočet, který nereflektuje vládou nařízené zvýšení platů. Ministerstvo práce a sociálních věcí nemá žádné trvalé řešení pro stabilizaci situace. Záležitost se přitom týká zhruba milionu obyvatel ČR – tolik lidí o někoho pečuje nebo péči potřebuje.“

> Poslanec Lukáš Bartoň okomentoval novelu zavádějící dekriminalizaci alkoholu na vodě, kterou vrátil Senát: „Novela zákona o vodácích se senátorům líbila natolik, že do ní zakomponovali i cyklisty. Nepředpokládáme, že by na jednání Sněmovny došlo na schválení senátního návrhu. Ačkoliv většina pirátského klubu je návrhu Senátu nakloněna, očekáváme, že bude spíš zájem horní komoru přehlasovat 101 hlasy.“

> Tiskovou konferenci uzavřel poslanec Mikuláš Ferjenčík, který se vyjádřil k vládnímu návrhu na zavedení další vlny EET: „Návrh je nyní ve třetím čtení a pokusíme se nalézt dohodu s vládní koalicí o proceduře hlasování vzhledem k tomu, že k tisku je navržených několik set pozměňovacích návrhů. Chceme dát prostor poslancům k tomu, aby se mohli ke klíčovým návrhům vyjádřit. Piráti rozšíření EET na živnostníky a další svobodná povolání odmítají kvůli dalším byrokratickým povinnostem občanů a pochybnému významu pro rozpočet státu. Finanční přínos vidíme jen na straně provozovatelů účetních systémů.“
