---
date:         2019-11-07
category:     blog
tags:         celostátní legislativa exekuce  
layout:       post
title:        "Sněmovna podpořila pirátskou novelu exekucí"
image:        articles/2019/lukas-kolarik1.jpg
author:       Mediální odbor
---


Praha, 6. listopadu 2019 – Novela exekučního řádu prošla Sněmovnou. Piráty iniciovaná diskuze o změně systému vymáhání dluhů se nyní přesune do výborů, kde budou poslanci debatovat o sloučení poslaneckého a vládního návrhu. Piráti prosazují princip jeden dlužník = jeden exekutor v místě bydliště. Ten má do současného složitého systému přinést přehlednost, odlehčit zaměstnavatelům a usnadnit dlužníkům splatit jejich závazky.
 
> „Na současném systému exekucí tratí jak věřitelé, dlužníci a exekutoři, tak stát, zaměstnavatelé a úřady. Jsme rádi, že to uznala i Sněmovna. Zároveň jsme podpořili novelu Ministerstva spravedlnosti ČR, která lepí některé problémy současné právní úpravy. Přesto nemůžeme souhlasit s jimi navrženou formou slučování exekucí u exekutora vybraného prvním veřitelem,” uvádí autor poslanecké novely, pirátský poslanec Lukáš Kolářík a dodává: „Pokud se ve výborech povede sloučit náš a vládní návrh, může to situaci v oblasti exekucí posunout správným směrem. Pakliže ale v návrhu ministerstva zůstane tzv. systém Sněhulák, který posiluje pozici exekutorských maxiúřadů, nemůžeme novelu podpořit.” 
 
Piráti požadují, aby exekutora, který je vykonavatelem státní moci, vybíral nestranný a nezávislý soud.  Systém Sněhulák zachovává oproti pirátskému návrhu výběr exekutora věřitelem. K tomu však posiluje pozici exekutora na úkor dalších věřitelů, kteří by po tom samém dlužníkovi vymáhali dluh.

> „Slučování exekucí podle představy resortu spravedlnosti by současný systém nezlepšilo, naopak zhoršilo. Stát by tím podpořil boptnání největších exekučních úřadů typu Přerov, které už dnes nemohou čistě logicky komunikovat se všemi dlužníky a tedy hledat efektivní řešení k moření pohledávek. To je kamenem úrazu všech tragických příběhů, kdy lidé přicházejí o majetek a končí na ulici i přes to, že mají vůli své pohledávky splácet,” uzavírá Kolářík.
