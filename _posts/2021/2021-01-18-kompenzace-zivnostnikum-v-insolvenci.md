---
date:         2021-01-18
category:     blog
tags:         exekuce vláda koronavirus
layout:       post
title:        "Kompenzace dostanou i živnostníci v insolvenci. Vláda po mé výzvě konečně nastaví férovější pravidla"
image:        articles/2021/lukas-kolarik01.jpg
author:       Lukáš Kolářík
---

 

Praha, 18. ledna 2021 – Vláda po více než šesti týdnech po upozornění na nespravedlnost při vyplácení kompenzací schválila pomoc živnostníkům, kteří se nacházejí v insolvenci. Neférový postoj Ministerstva financí, které umožnilo vyplácet lidem v exekuci, ale nikoliv už v insolvenci, jsem zmínil v interpelaci podané na ministryni financí Alenu Schillerovou 3. prosince. V reakci se ministryně Schillerová odvolala na pravidla Evropské komise. Ta přitom umožňují čerpání dotací na základě institutu de minimis a vyplácení podpory spoluobčanům v insolvenci mohlo již několik týdnů fungovat.

Novela zákona o kompenzačním bonusu, kterou vláda dnes schválila, by měla umožnit výplatu kompenzačního bonusu ve výši 500 Kč za den, a to i zpětně. Mělo by tak dojít k nápravě systémové chyby, která dávala nárok na kompenzační bonus lidem v exekuci, ale nikoliv těm v insolvenci. Kvůli tomuto problému se na mě obrátila řada lidí, kteří na svém oddlužení pracují, ale současný stav jim neumožňuje své dohody plnit. Celý proces oddlužení se těmto spoluobčanům komplikuje a může znamenat jejich opětovný pád do neřešitelné situace.

Následky ekonomické krize budou tím horší, čím víc spoluobčanů nechá stát opětovně klesnout na dno bez naděje na zlepšení. Finanční dopady by stihly všechny daňové poplatníky, na jejichž bedrech je financování situace lidí, kteří se z dluhů nedostanou.
