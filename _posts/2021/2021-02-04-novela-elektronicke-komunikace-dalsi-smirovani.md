---
date:         2021-02-04
category:     blog
tags:         digitalizace kontrola-moci-a-mocných legislativa
layout:       post
title:        "Piráti odmítají, aby měl další úřad možnost šmírovat mobilní telefony občanů"
image:        /assets/img/articles/2021/martin-jiranek00.jpg
author:       
---


Praha, 4. února 2021 – Další úřad získá přístup k citlivým datům českých občanů, pokud projde vládní novela zákona o elektronických komunikacích. Přestože je cílem novely zavést evropský Kodex elektronické komunikace do českého práva, chce navíc přidat Úřadu pro ochranu hospodářské soutěže (ÚOHS) oprávnění přistupovat k provozním a lokalizačním údajům přes mobilní telefony občanů. O vládním návrhu dnes diskutovali zástupci sněmovních stran a dotčených úřadů. Pirátský poslanec Martin Jiránek upozorňuje, že místo toho, aby data českých občanů zůstávala chráněna, dostane k soukromým údajům přístup další úřad. Piráti spolu s ODS, ANO a případně i s dalšími parlamentními stranami nyní připraví pozměňovací návrh, který problematickou část o lokalizaci občanů z novely odstraní. 

> „Je to nejen proti pirátským myšlenkám, ale také proti dlouhodobému postoji Evropského soudního dvora, který naopak během posledních let masivní šmírování občanů odmítl v celé řadě rozsudků. Návrh je tak pro Pirátskou stranu nepřijatelný. Jako zpravodaj novely zákona nepodpořím nekoncepční přístup ÚOHS k osobním údajům občanů České republiky. Mým zájmem je rychlé přijetí novely zákona o elektronických komunikacích, ze které bude profitovat český telekomunikační trh i občané,“ uvedl Martin Jiránek s tím, že s kolegy s dalších stran předloží pozměňovací návrh, který tuto nesystémovou část novely odstraní. 

Piráti též poukázali na to, že pravomoci antimonopolního úřadu k vyšetřování kartelových dohod nemohou přesahovat pravomoci zanesené v evropské směrnici na ochranu soukromí v elektronických komunikacích. Ta přísně omezuje využití provozních a lokalizačních údajů na zajištění veřejné bezpečnosti, obrany státu a pro prevenci, vyšetřování, odhalování a stíhání trestných činů. 

> „Obávám se vzniku precedentu prolomení a využívání citlivých dat za účelem správního trestání. De facto každý úřad by si pak mohl najít důvod, proč by také chtěl mít přístup k údajům mobilních telefonů občanů. Ochrana soukromí občanů je jednou z nejvyšších hodnot, a proto je tento návrh nepřijatelný,“ připojil Vojtěch Munzar z ODS.
