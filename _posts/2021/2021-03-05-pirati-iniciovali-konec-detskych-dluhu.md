---
date:         2021-03-05
category:     blog
tags:         exekuce legislativa kontrola-moci-a-mocných
layout:       post
title:        "Konec dětských dluhů, Piráti stáli u zrodu legislativy, která pomůže desítkám tisíc lidí"
image:        articles/2021/lukas-kolarik01.jpg
author:       
---




Praha, 5. března 2021 – Sněmovnou dnes ve třetím čtení prošla novela občanského zákoníku, která znamená konec dětských dluhů. Návrh, na kterém se shoduje celá Sněmovna, byl přitom v legislativním procesu již téměř před dvěma lety. Návrh Piráta Lukáše Koláříka a dalších poslanců však poslanci vládní koalice nepodpořili. V srpnu 2020 přišlo Ministerstvo spravedlnosti s vlastním návrhem, který byl dnes schválen ve Sněmovně.

> „Udělali jsme tlustou čáru za dosavadní praxí řadící nás mezi státy, které do vyspělé Evropy nepatří. Přes protahování a shození prvního návrhu je zásadní, že novela byla konečně schválená. Mladí lidé už se nebudou muset obávat toho, že na ně z dortu během oslavy osmnáctin vyskočí exekutor a zničí jim celý další život. Jsem rád, že jsem byl jedním z těch, kteří stáli na začátku celého procesu trvajícího nakonec téměř dva roky,“ komentoval poslanec Lukáš Kolářík.

Nová úprava bude mít vliv na životy desítek tisíc lidí. Tři tisíce nezletilých jsou dnes v exekuci a další desítky tisíc dospělých mají dluhy, které jim v nezletilosti vznikly. Nejčastěji se přitom jedná o následky nezaplacení jízdenek, upomínky z knihovny nebo dluhy za poplatky v nemocnici. Návrh nyní čeká na schválení Senátem a poté na podpis prezidenta. V případě, že novela bude schválena v aktuálním znění, vstoupí nová úprava v platnost 1. července 2021.
