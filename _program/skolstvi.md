---
uid: skolstvi
garant: zuzana.ujhelyiova
title: Školství
campaignCategoryUid: magistrat
campaignGroupUid: volby-2018
#img: miscellaneous/volebni-rozcestnik.png
perex: Vycházíme z tradičních a **ověřených způsobů vzdělávání, které chceme inovovat** a přizpůsobovat požadavkům současné společnosti. Zajímá nás kvalita vzdělávání ve školských zařízeních zřizovaných městskou částí, chceme ji kontrolovat a rozvíjet.
description: Vycházíme z tradičních a **ověřených způsobů vzdělávání, které chceme inovovat** a přizpůsobovat požadavkům současné společnosti. Zajímá nás kvalita vzdělávání ve školských zařízeních zřizovaných městskou částí, chceme ji kontrolovat a rozvíjet.
keywords: radnice
order: 2
---

## INOVATIVNÍ VZDĚLÁVÁNÍ DO VEŘEJNÉHO ŠKOLSTVÍ
Vycházíme z tradičních a **ověřených způsobů vzdělávání, které chceme inovovat** a přizpůsobovat požadavkům současné společnosti. Zajímá nás kvalita vzdělávání ve školských zařízeních zřizovaných městskou částí, chceme ji kontrolovat a rozvíjet.

*Podporujeme využívání možností, které poskytuje Rámcový vzdělávací program. Chceme žákům a rodičům poskytnout výběr způsobu vzdělávání (např. montessori, waldorf, projektová výuka atd.). Podporujeme projektové vzdělávání, které dokáže propojit a aplikovat poznatky z různých předmětů. Každá škola by měla mít jasný koncept a vizi vzdělávání. I v rámci jedné školy by měla být možnost výběru různého přístupu k výuce. Chceme, aby naši žáci uměli kriticky myslet.*

*Chceme znát názory rodičů, žáků, učitelů a vedení škol. Budeme podporovat vedení škol v jejich návrzích vedoucích ke zlepšení kvality výuky, jen pod dobrým vedením mohou být dobří a spokojení pedagogičtí pracovníci, kteří se maximálně věnují svým žákům. Zajistíme efektivní zpětnou vazbu rodičů a učitelů škol tak, aby se nemuseli obávat vyjádřit svůj názor. Budeme se snažit hledat věcné a důsledné řešení problémů ve prospěch všech zúčastněných stran. Zřídíme pozici školského ombudsmana. Podpoříme vznik žákovských školských rad, které budou moci komunikovat s MČ. Chceme efektivně zjišťovat kvalitu výuky především ve spolupráci se školními psychology. Podpoříme a pomůžeme mateřským školám zajistit přímou logopedickou péči.*

**Pomůžeme školám vytvořit moderní komunikační kanály** pro zefektivnění prezentace a předávání informací. Podpoříme komunikační platformy pro pedagogy k setkávání a sdílení zkušeností mezi sebou i směrem k rodičům. Zajistíme školám přístup ke kvalitnímu softwaru a elektronickým výukovým materiálům bez zbytečných nákladů.

*Pomůžeme školám vytvořit moderní a přehledné webové stránky, kde budou srozumitelně prezentovat koncepci školy. Prosadíme elektronické zveřejnění Školních vzdělávacích programů. Podporujeme zavedení elektronických třídních a žákovských knih. Rádi bychom zavedli čipové vyzvedávání žáků z mateřských škol a školních družin. Zajistíme centrální on-line registrace do MŠ.*

*V době mohutné digitalizace a dostupnosti materiálů potřebujeme ve školách umět pracovat s internetovými zdroji a využívat je ve výuce. Elektronické verze učebnic usnadňují žákům i učitelům přístup k materiálům a v kombinaci s interaktivní tabulí zrychlují možnost řešení úloh přímo při výuce. Učitelé by měli umět vyhledávat vhodné elektronické materiály k danému učivu. Měli by mít možnost je navzájem i s rodiči sdílet a předávat si zkušenosti o způsobu jejich využití při výuce. Podporujeme zavádění internetových aplikací, jako jsou Bakaláři, či Škola OnLine.*

Podporujeme *programy prevence šikany a sociálně patologických jevů* na všech úrovních v rámci MŠ a ZŠ.

*Podporujeme tvorbu efektivních preventivních programů především ve spolupráci se školními psychology. Rozšíříme sdílení problémů a způsobů řešení šikany a sociálně patologických jevů mezi školami. Rádi bychom zavedli otevřené diskuze k těmto tématům a více informovali o projektech jako je například NNTB (Nenech to být) tak, aby tyto poznatky začaly školy efektivně využívat.*

*Práce OSPODu souvisí s prevencí sociálně patologických jevů. Nechceme, aby spořádané rodiny obtěžoval, ale aby efektivně a rychle řešil případné problémy nezletilých. Zkvalitníme komunikaci mezi sociálním oddělením, rodičem a školou ve prospěch dítěte.*

Budeme motivovat k otevřenému a profesionálnímu přístupu k domácímu vzdělávání.

Trend domácího vzdělávání reaguje je v České republice stále více populární. Respektujeme i tyto vzdělávací formy a chceme finančně podpořit kvalitní a profesionální zázemí pro tyto žáky např. zřízením skupin (sdílení zkušeností mezi rodiči s možností pedagogické konzultace).

## VÍCE PENĚZ NA KVALITNÍ VZDĚLÁVÁNÍ, MÉNĚ NA ZBYTEČNOSTI

**Vyčistíme veřejné zakázky pro školy od klientelismu**, zaplatíme školám to, co skutečně potřebují. Prosadíme otevřená výběrová řízení na místa ředitelů jako normu a budeme vybírat ředitele kvalitní, ředitele s ambiciózní a moderní vizí rozvoje školy.

*Konkurz nijak nepopírá kvalitu práce současného vedení, ale slouží ke stanovení cílů a vizí pro následující funkčního období.*

**Podpoříme platy zaměstnanců škol nad rámec tarifů**, abychom mohli kompenzovat výši životních nákladů v Praze.

*Je třeba kompenzovat výši životních nákladů v Praze učitelům i ostatním pracovníkům škol.*

Chceme cíleně přispívat **na vzdělávání učitelů** včetně zajištění peněz na suplování během jejich vzdělávání. Zajistíme školám zdroje na kvalitní administrativu.

*Pro kvalitní výuku žáků je důležité, aby učitel měl přehled a dostatečné znalosti o moderních přístupech ke vzdělávání. Pomůžeme učitelům sdílet mezi sebou vlastní zkušenosti s výukou, zajistit bezplatné kurzy a poskytovat dotace na kurzy placené. Zajistíme dostatečnou informovanost o právě probíhajících kurzech.*

*Podpoříme odměny pro výchovné poradce, psychology, speciální pedagogy a preventisty tak, aby se mohli adekvátně věnovat administrativní činnosti a byli za ni řádně ohodnoceni. Administrativní pracovník nemůže znát potřeby jednotlivých žáků a nedokáže tedy efektivně jednat s žáky, rodiči a pedagogicko-psychologickými poradenskými pracovišti. Zajistíme pro pracovníky školského poradenského pracoviště dostatek financí, tedy i času pro administrativní činnost spojenou s péčí o jednotlivé žáky. Podporujeme zvýšení kapacit poradenských pracovišť.*

## DOSTATEČNÉ KAPACITY A KVALITNÍ STRAVA

**Zajistíme dostatečnou kapacitu mateřských škol** a podpoříme zřizování dětských skupin k péči pro předškolní děti s přihlédnutím k demografickému výhledu včetně nových rozsáhlých rezidenčních projektů.

*Centrální registrace do MŠ zprůhlední a urychlí proces zápisu a umožní rychlou reakci na kapacitní požadavky a preference rodičů. Podporujeme vznik nultých ročníků na ZŠ a rozvoj směrem ke specializovaným učebnám a dostatečné kapacitě škol.*

**Budeme podporovat** (i finančně) **moderní přístup ke stravování**. Dětem má jídlo chutnat a být jim prospěšné.

*Podporujeme zavádění programů jako je Skutečně zdravá škola (a to i do školek).*
