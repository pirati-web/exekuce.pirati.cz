---
layout: post
category: CLANKY
title: 'Udržitelná mobilita: řešení dopravy ve městě pro 21. století'
date: 2018-08-01T12:00:00+01:00
tags:
    - doprava
    - cyklodoprava
    - územní-plán
author: Jakub Kutílek
image: articles/2018/udrzitelna-mobilita-reseni-dopravy-ve-meste-pro-21-stoleti-01.jpg
infoboxes:
  - content: >
      <h5><a href="/clenove/jakub-kutilek/">Jakub Kutílek</a></h5>
      <ul>
        <li>dopravní specialista</li>
        <li>podílel se na plánu udržitelné městské mobility pro Olomouc (v týmu Centra dopravního výzkumu, v.v.i.) či na plánech cyklistické infrastruktury pro Brno, Pardubice, Jihlavu, Uherské Hradiště a Banskou Bystricu</li>
        <li>působil na odboru hlavního architekta pardubického magistrátu</li>
        <li>nyní působí na úřadu městské části Brno-střed, kde se intenzivně věnuje mj. zavádění rezidentního parkování</li>
      </ul>
---

**Dopravní inženýrství se ve 20. století zcela odtrhlo od lidí a jejich potřeb a
začalo řešit jen počty aut, koeficienty jejich růstu a kapacity křižovatek.
Naštěstí se trendy pozvolna mění a máme možnost se poučit z chyb zemí, které
jsou ve svém ekonomickém rozvoji napřed. Chceme se vrátit k co nejjednoduššímu a
nejlidštějšímu cestování. A víme, jak to zajistit efektivně.**

Záleží nám na tom, abychom se všichni mohli po městě pohybovat pohodlně, rychle,
snadno a bezpečně bez ohledu na to, jakou formu dopravy zvolíme. Zároveň víme,
že jaké podmínky město pro jednotlivé druhy dopravy vytvoří, tak hojně budou
využívány.

Potřeba pohybu je zcela přirozená. Obzvláště ve městech, kde se odehrává velký
počet cest na omezeném prostoru, však doprava může způsobovat problémy svému
okolí, a zejména sama sobě. Ve chvíli, kdy intenzita dopravy překročí únosnou
mez, nastává problém a stává se překážkou všem cestujícím i obyvatelům. Dopravní
systém tak svým způsobem reguluje sám sebe. Řada (nejen) evropských měst se už v
minulosti přesvědčila o tom, že není řešením prostě navyšovat kapacitu
komunikační sítě. Zpravidla se totiž brzy znovu zaplní a problémy jsou zpět, jen
ještě větší.

## Úleva pro dopravu ve městě

Budeme účelně investovat do automobilové dopravy. Zaměříme se na problematická
místa jako jsou křižovatky nad Anenským podjezdem či chybějící kapacitní
napojení Pardubiček. Podporujeme stavbu obchvatů. Zároveň jsme si dobře vědomi
toho, že ty všechny problémy s dopravou nevyřeší. Převážná většina cest je totiž
vnitroměstská, nikoli tranzitní. Tranzit představuje pouhé jednotky procent ze
všech aut projíždějících Pardubicemi.

Jsme hrdí na trolejbusový provoz s šestašedesátiletou tradicí i na součinnost
okolních obcí při organizování autobusových linek. Přesto vidíme velký prostor
ke zlepšení, a tím zvýšení atraktivity MHD. Chceme zavést přestupní jízdenky,
zlevnit předplatné kupony a zavést jízdné zdarma pro doprovod dětí do 6 let.
Současně upravíme linkování a jízdní řády tak, aby se linky vzájemně doplňovaly.
Dnes vám mnohdy v jednu chvíli stejným směrem jede spojů několik za sebou, jindy
zase dlouho nic.


## Cyklistické město na evropské úrovni

Většina cest ve městě je navíc relativně krátká, což skýtá prostor pro pěší a
cyklistickou dopravu. Podle průzkumu dopravního chování z roku 2012 je 77 %
všech cest kratších než 5 km. Pardubice jsou v Česku považovány za cyklistické
město. Ve skutečnosti ale stále zaostávají daleko za svým potenciálem. Víme, jak
levně a efektivně zlepšovat podmínky pro pohyb na kole po městě. Umožníme
obousměrný provoz cyklistů ve většině jednosměrek. Doplníme opatření na Dašické, 17. listopadu, Jana Palacha a Chrudimské. Vybudujeme úseky stezek podél řek.
Osadíme kvalitní stojany na kola u úřadů, služeb, obchodů apod. Chceme z
Pardubic udělat cyklistické město evropské úrovně a z jízdního kola součást jeho
identity.

## Plánování je důležité

Jednou z příčin současných dopravních problémů je také stěhování lidí z města do
přilehlých obcí. Ti pak do města dojíždějí za prací, nákupy, volnočasovými
aktivitami nebo dovážejí děti do škol, školek a zájmových kroužků. Jejich
situaci budeme řešit ve spolupráci s těmito obcemi, aby i oni měli jiné možnosti
než osobní automobil a děti se mohly pohybovat samostatněji. Zároveň chceme
předcházet dalšímu odlivu zvyšováním kvality života ve městě a dostupnosti
bydlení v něm.

Vedle okamžitých zlepšení začneme lépe plánovat. Za účasti veřejnosti pořídíme
Plán udržitelné městské mobility. Shromáždíme podněty, zjistíme skutečné potřeby
a dopravní chování, zmapujeme připravovaný rozvoj území a naplánujeme opatření
na léta dopředu. Chceme také stanovit jasné zásady, jak mají být jednotlivé
ulice řešeny na základě jejich významu a funkce v rámci města.
