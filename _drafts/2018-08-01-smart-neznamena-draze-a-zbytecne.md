---
layout: post
category: CLANKY
title: SMART neznamená draze a zbytečně
date: 2018-08-01T12:00:00+01:00
tags:
    - smartcity
author: Piráti Pardubice
image: articles/2018/smart-neznamena-draze-a-zbytecne.jpg
infoboxes:
  - content: >
      <h5><a href="/clenove/jakub-kutilek/">Ondřej Karas</a></h5>
      <ul>
        <li>lídr kandidátky</li>
        <li>vývojář, projektový manažer garant programového bodu Smart City</li>
        <li>zabývá se transparentností a veřejnými zakázkami</li>
      </ul>
---

**Jedno z nejpropíranějších témat tohoto volebního období v souvislosti s velkými
městy a pochybnostmi nad využitím veřejných financí bylo bezesporu Smart City.
Myšlenka tzv. „chytrých měst“ přitom není ve světě nic nového, zlepšuje životy
lidem v Barceloně, Amsterdamu, Stockholmu nebo Dubrovníku. V Česku se ke
konceptu Smart City zavázala většina krajských měst včetně Pardubic. Co je
chytré město pro Piráty? Prozradí lídr pardubické kandidátky Ondřej Karas.**

### Co ty a Smart City, jak se stalo, že jsi garantem zrovna tohoto programového bodu?

Paradoxně díky tomu, že jsem si dříve pod Smart City představoval úplně něco
jiného, než to ve skutečnosti je. Jako vývojář mám blízko k technologickým
novinkám, internetu věcí a všem těm chytrým hračkám, co dnes hýbou světem. Ještě
před pár lety jsem tohle považoval za základ Smart City – město nabité
technologií, plné senzorů, bezdrátových sítí, chytrých lamp a laviček. Je totiž
těžké nepodlehnout masáži nadnárodních firem i menších společností, které mají
jasnou představu o tom, jak má chytré město vypadat.

### Co je na tom špatně?

Z pohledu firem vlastně nic. Obvykle nabízí už léta hotový produkt v novém
kabátě, stačí do něj nasypat peníze. To by ale přesně města dělat neměla. Jenže
každý starosta dnes chce mít kus svého „chytrého města“. Často to proto dopadne
tak, že se třeba náhodně pořizují solární lavičky na místa, kde to nedává žádný
smysl.

Myslíš například ty u školy ve Svítkově? Zbytečně vyhozených 177 tisíc korun.
Přitom na žádosti seniorů o ty obyčejné nikdo neslyší.

### Co pro tebe tedy Smart City znamená?

Smart City (doslova “chytré město”) v praxi znamená, že město efektivně využívá
dostupné zdroje a informace, neplýtvá tam, kde to není potřeba, a snaží se
zlepšit kvalitu života jeho obyvatel. Věnuje se i ochraně životního prostředí,
optimálním a přívětivým způsobům dopravy, přístupu k informacím a jejich
využití. Technologie hrají důležitou roli, ale není to jen o nich. V případě
měst, jako jsou Pardubice, je možná nejdůležitější věnovat pozornost kvalitnímu
územnímu plánování. Bohužel většina konkurentů ví, že dobrý územní plán se
voličům prodává mnohem hůř než carsharing (sdílení aut).

### Územnímu plánování věnujete v programu velkou pozornost.

Protože má naprosto zásadní vliv na fungování města. Chceme město, kde je
všechno na dosah ruky. Nekoncentrovat vše na jedno místo, ale služby a
vybavenost rovnoměrně rozmístit tam, kde je potřeba. To bude mít zásadní a
pozitivní vliv třeba na dopravu, největší bolest a zároveň největší téma už
několikátých komunálních voleb. Troufnu si tvrdit, že v tomhle směru máme v
Pardubicích opravdu co nabídnout. Mezi našimi kandidáty jsou lidé, kteří této
oblasti skutečně rozumí.

### Tradiční pirátské téma je přístup k informacím. Jak to zapadá do Smart City?

Pardubice jsou plné informací, jen je dostat k lidem. Je například pěkné, že
máme na nádraží a na Masarykově náměstí informační tabule s odjezdy autobusů a
jejich zpožděním. Ta informace tedy někde je. Proč ale nemám možnost ji získat
před odchodem z domu a musím zbytečně čekat na zastávce? Jiná města informace o
aktuálním zpoždění sdílí například do systému vyhledávání spojů IDOS. Ve městě
máme i docela dobrý kamerový systém, který lze využít k získání aktuálních
informací o intenzitě dopravy. To by řada z nás ocenila před tím, než se
rozhodneme, jak do města vyrazíme. Mohlo by to usnadnit cestu nám i druhým.

### Takže plánujete nějakou městskou aplikaci?

Právě že ne. Tím se lišíme od současného vedení. Naším cílem není zbytečně
utrácet prostředky za vlastní aplikaci. Chceme vybudovat místo, kde se budou
shromažďovat data v otevřené a strojově čitelné podobě. Už dneska existuje velká
řada hotových aplikací, kde bude možné tyto informace využít.

### V rámci Smart City plánujete podporu začínajících podnikatelů. V současném zastupitelstvu kolem toho proběhla celkem vášnivá diskuse.

A já se ani nedivím. Řekl bych, že řada věcí byla ze strany vedení pardubického
podnikatelského inkubátoru špatně vysvětlena a u některých zastupitelů i špatně
pochopena. Podnikatelský inkubátor nemá být jen realitkou, která pronajímá
kanceláře. Má začínajícím podnikatelům poskytovat podporu při proplouvání právní
džunglí, pomoc s marketingem a třeba i s hledáním investorů. Máme ve městě
vysokou školu s dobrým kreditem, tak by byla škoda nechat utíkat talentované a
pracovité lidi do jiných krajských měst, kde inkubátory už několik let fungují a
vykazují dobré výsledky. Zapadá to i do myšlenky boje s levnou prací: raději
budeme podporovat lidi s nápadem než montovny.

### Dalším horkým tématem byla tzv. Strategie Smart City města Pardubic

To je dost možná jediný viditelný výsledek současného vedení města v oblasti
Smart City, dokument o 160 stranách. Smutné je, že přes svůj název nijak
nevypovídá o tom, jakým směrem by se mělo město vydat. Základní část obsahuje
především obecné teze o výhodách vybraných druhů moderních technologií. Z textu
ale není patrné, proč autoři vybrali právě ty, a hlavně jaký budou mít přínos
pro město a jeho obyvatele.

Výběr technologií se tak zdá zcela náhodný, nikdo se zřejmě nezabýval tím, co by
Pardubicím vážně mohlo pomoci. Naopak, například návrh systému inteligentního
parkování vypadá, jako by byl ušitý někomu na míru. Pozitivní je, že těchto
„kvalit“ jsou si vědomi i někteří současní zastupitelé a dokument poslali k
přepracování. Nedělám si ale velké naděje, že z toho vznikne něco zásadně
jiného. Potřebné znalosti teď prostě v zastupitelstvu chybí. Obávám se, že po
volbách bude potřeba začít znovu a lépe.

### A co považuješ za nejdůležitější první kroky?

Zapojení lidí do rozhodování a sdílení informací. To nám pomůže ve všech dalších
oblastech. Lépe tak zjistíme, o co je zájem, do čeho se pouštět a do čeho ne.
Pak musí následovat zpracování nové Strategie. Ta už bude vycházet ze skutečných
potřeb města. Ta současná se bohužel použít nedá.
