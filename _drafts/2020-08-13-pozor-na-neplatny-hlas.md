---
layout: post
category: CLANKY
title: Pozor na neplatný hlas
date: 2018-08-01T12:00:00+01:00
tags:
    - volby
author: Piráti Pardubice
image: miscellaneous/logo.png
---

**Při volbách do zastupitelstev obcí, měst a obvodů voliči tradičně nejvíce
chybují. Nepřipravte se o část, nebo dokonce všechny své hlasy!**


Postup pro hlasování do obecního zastupitelstva se zásadně liší například od
postupu při volbách do Poslanecké sněmovny Parlamentu ČR. Při volbě do
zastupitelstva **máte přesně tolik hlasů, kolik zastupitelů je voleno**.

Tedy konkrétně, v Pardubicích:

  * pro volbu na velkou radnici máte přesně **39 hlasů**
  *	v obvodech Pardubice I – Pardubice VII máte **15 hlasů**
  *	v Pardubicích VIII – Hostovice máte **9 hlasů**

Několik dní před volbami dostanete do schránky obálku se dvěma hlasovacími
lístky. Jeden pro volbu do městského zastupitelstva, druhý pro volbu do
zastupitelstva obvodu. Každý z lístků obsahuje všechny strany a jejich
kandidáty, kteří se na daném území ucházejí o váš hlas. Se svými hlasy můžete
naložit následujícími způsoby:

### I. Zvolím stranu bez ohledu na pořadí kandidátů

Tato možnost je nejjednodušší a pro vaši oblíbenou stranu nejvýhodnější. Nemáte
téměř šanci udělat chybu a o své hlasy přijít. Stačí zakřížkovat políčko u názvu
strany a máte hotovo.

### II. Zvolím konkrétní kandidáty z jedné strany

Pokud máte výhrady k některému z kandidátů, můžete dát preferenční hlasy pouze
některým kandidátům, a to zakřížkováním políčka vedle jejich jmen. U těch, které
podpořit nechcete, nechte políčko volné. Přijdete ale o několik svých hlasů a
svou stranu tímto podpoříte méně hlasy, než byste mohli. Dejte si pozor. Pokud
vybíráte pouze některé kandidáty, nesmíte zakřížkovat políčko vedle názvu
strany.

### III. Preferuji jednu stranu, ale chci volit i některé kandidáty z jiných stran

Zakřížkujte políčko vedle názvu vámi preferované strany. Zároveň zakřížkujte
políčka vedle jmen kandidátů z jiných (i více) stran. Hlasy, které věnujete
kandidátům jiným stran, se vaší straně odeberou směrem od zadních pozic
kandidátky.

### IV. Volím bez ohledu na strany

Tato možnost dává voliči největší míru svobody, ale je možné snadno udělat
chybu. Vyberte si kandidáty napříč politickými stranami a u každého z nich
udělejte do příslušného políčka křížek. Nezapomeňte si počet křížků dobře
rozmyslet. Pokud jich uděláte méně, přicházíte o hlasy. Pokud jich použijete
více, celý hlasovací lístek je neplatný.

**Přejeme šťastnou ruku při vyplňování volebních lístků.**
