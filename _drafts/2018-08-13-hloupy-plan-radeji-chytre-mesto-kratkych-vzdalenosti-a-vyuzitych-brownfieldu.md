---
layout: post
category: CLANKY
title: Hloupý plán? Raději chytré město krátkých vzdáleností a využitých brownfieldů
date: 2018-08-01T12:00:00+01:00
tags:
    - uzemní-plán
    - hloupý-plán
    - bydlení
author: Jakub Kutílek
image: articles/2018/hloupy-plan-radeji-chytre-mesto-kratkych-vzdalenosti-a-vyuzitych-brownfieldu-01.jpg
infoboxes:
  - content: >
      <h5><a href="/clenove/jakub-kutilek/">Jakub Kutílek</a></h5>
      <ul>
        <li>pracoval na odboru hlavního architekta v letech 2013–2015 jako koncepční specialista na dopravu</li>
        <li>územnímu rozvoji Pardubic se vě- nuje soustavně od roku 2011, sleduje a účastní se procesu pořizování no- vého územního plánu i změn toho současného</li>
        <li>podílel se na původním návrhu jako externí konzultant</li>
      </ul>
---

**Město Pardubice vytváří nový územní plán. Chce zabrat obrovské plochy orné
půdy a zeleně v nejbližším okolí Pardubic a změnit je na zóny pro výstavbu. A to
v době, kdy zdaleka nejsou využity všechny plochy ve městě, které by naopak byly
pro výstavbu mnohem vhodnější.**

## Co je územní plán?

Územní plán určuje, kde se může stavět a kde ne. A co se v daném místě může
stavět a co ne.

Na první pohled se může zdát, že někde z ničeho nic vyroste nová stavba – obytný
dům, výrobní hala, silnice nebo přístav. Pravdou ale je, že každá stavba
potřebuje celou řadu povolení. A vše začíná územním plánem. Proto je dobré ho
znát a dohlédnout na to, aby byl dobrý.

Tvorba územního plánu se řídí stavebním zákonem a schvaluje ho zastupitelstvo
obce. Aby to nebylo úplně jednoduché, v Pardubicích se spolu s novým územním
plánem pořizuje ještě řada změn plánu současného. Například XIX. změna pro
“hloupou propojku přes Červeňák”.

## Co je na návrhu nového územního plánu špatně?

Letos v červnu proběhlo takzvané veřejné projednání návrhu nového územního
plánu. Tento návrh vymezuje celou řadu zastavitelných ploch, které jsou dnes
krajinou nebo polem. Jejich rozsah je přitom zcela neúměrný potenciálu růstu
Pardubic. Je to výsledek politického zadání.

Zbytečné rozrůstání města nenávratně znehodnotí zemědělskou půdu a krajinu a
zabetonováním dalších ploch ještě zhorší vysušování města. Především ale
prodlužuje veškeré cesty. Nízká hustota osídlení navíc způsobí, že území není
možné rozumně obsloužit hromadnou dopravou. Obyvatelé těchto oblastí jsou tak
často zbytečně závislí na autech, což výrazně zhoršuje dopravní situaci ve
městě. Roztroušená zástavba také neúměrně zvyšuje náklady města na
infrastrukturu – komunikace, veřejné osvětlení, vodovody a kanalizace.

Nejkřiklavější novinkou v tomto plánu je, že veškerá pole v severovýchodní části
města od Dubiny přes Labe až po Cihelnu se mají zastavět bydlením. A to před i
za připravovaným severovýchodním obchvatem města, až po hranici správního území
města.

{% asset 'articles/2018/hloupy-plan-radeji-chytre-mesto-kratkych-vzdalenosti-a-vyuzitych-brownfieldu-02.png' magick:resize='751x422^' magick:gravity='center' magick:crop='751x422+0+0' %}

*Výřez z hlavního výkresu návrhu nového územního plánu mezi Cihelnou a Labem:
Dnes rozsáhlá pole protkaná remízky a cestami. Dle návrhu prakticky kompletně k zastavění až po hranici správního území.
Z větší části v růžové ploše „B – bydlení“, napříč prochází koridor pro severovýchodní obchvat (šedá šrafa na zelené ploše). V oblasti mezi zdymadlem, koupalištěm a Cihelnou pak ve žluté ploše „OS – sport“.*

{% asset 'articles/2018/hloupy-plan-radeji-chytre-mesto-kratkych-vzdalenosti-a-vyuzitych-brownfieldu-05.jpg' magick:resize='751x422^' magick:gravity='center' magick:crop='751x422+0+0' %}

*Výřez z hlavního výkresu návrhu nového územního plánu mezi Dubinou a Labem:
Dnes rozsáhlá pole protkaná remízky, Haldou, Spojilským odpadem a cestami.
Dle návrhu prakticky kompletně k zastavění v růžové ploše „B – bydlení“.*


Přehledné informace najdete na webu [www.hloupyplan.cz](http://www.hloupyplan.cz).

## Jak Hloupý plán vznikl?

Zadání nového územního plánu schválilo pardubické zastupitelstvo již v září 2011.
Zpracování návrhu se na základě výběrového řízení ujal tým společnosti
HaskoningDHV Czech Republic, spol. s r.o. (tehdy ještě „DHV CR, spol. s r.o.“) v
čele s Ing. arch. Veronikou Šindlerovou, Ph.D. Proběhla řada workshopů pro
veřejnost i zastupitele a tým zpracoval velmi kvalitní návrh s mottem „Návrat do
města“.

Zastupitelé se ale začali o nový územní plán zajímat až v polovině roku 2014. Od
té doby – a nezměnily na tom nic ani minulé komunální volby – v zastupitelstvu
dostává prostor poptávka po bezmezném růstu Pardubic, která se účelově dostala i
do strategického plánu, což je základní koncepce města. Pardubice podle ní mají
mít 120 000 obyvatel.

O další dva roky později, na jaře 2016 proběhlo společné jednání nad variantním
návrhem. V té době návrh ještě nedoznal zásadních změn, změny už ale mezitím
proběhly ve zpracovatelském týmu i na odboru hlavního architekta.

Původně otevřený proces směřující k udržitelnému rozvoji města se naprosto
obrátil. Všechna jednání se zcela uzavřela, vše se začalo neúměrně protahovat. A
do letošního veřejného projednání byl předložen návrh zcela odlišný.

Chybí v něm motto „Návrat do města“. Vymazáno je jméno vedoucí původního týmu. A
hrozí i vymazání rozsáhlých nezastavěných území.


## Co proti Hloupému plánu děláme?

Neleníme a i bez zastupitelského mandátu se snažíme vzbudit zájem
veřejnosti. A dosáhnout nového územního plánu, který povede k udržitelnému
rozvoji města. Boji o územní plán se dlouhodobě intenzivně věnuje dvojka na
naší kandidátní listině Jakub Kutílek. Pilně podával připomínky k zadání
územního plánu v roce 2011 a k návrhu pro společné jednání v roce 2016.
Letos se ve fázi veřejného projednání stal zástupcem veřejnosti a na
základě tohoto zmocnění podal proti návrhu námitku. Pod zmocnění zástupce
veřejnosti se za dva týdny, za notného přispění řady aktivních občanů včetně
dalších pirátských kandidátů, podařilo sesbírat dostatek podpisů. Přestože
územní plán není téma na titulní stránky novin, je zjevné, že je pro občany i
pro město důležitý

Jakub se může jako zástupce veřejnosti v krajním případě domáhat nápravy i
soudní cestou. Spolehlivější cesta ale vede přes nové zastupitelstvo, které bude
rozhodovat o dalším postupu. O vůli návrh ještě revidovat svědčí podpisy
některých zastupitelů pod Jakubovým zmocněním i jednání, která s politickými
partnery vedeme.

## Jaký plán chceme my?

Naší vizí je město krátkých vzdáleností, kde máte vše na dosah ruky. Chceme
rovnoměrný a pro obyvatele příznivý rozvoj města. Usnadníme a budeme iniciovat
výstavbu v zastavěné části města. Zrychlíme využití brownfieldů, tedy ploch již
jednou zastavěných (Prokopky, Masarykových kasáren, Milheimovy ulice a dalších).
Stanovíme srozumitelná pravidla pro novou výstavbu i přestavby uvnitř města.
Budeme úzce spolupracovat s developery, abychom jejich představy skloubili s
potřebami města a aby se podíleli na veřejné infrastruktuře.

Chceme vytvářet podmínky pro výstavbu všech typů bydlení od bytů po rodinné
domy. I město bude stavět byty pro nájemní bydlení, část městských pozemků
naopak poskytneme drobným stavitelům. Vedle sociálního bydlení pro
nejpotřebnější skupiny budeme rozvíjet i dostupné bydlení formou městských
nájemních bytů. Na startovací bydlení pro mladé uvolníme ročně více bytů.
Podpoříme rozvoj chybějící občanské vybavenosti na velkých sídlištích.

V nadcházejícím volebním období je třeba dokončit pořízení nového územního
plánu, který město potřebuje. Přijďte volit. S každým Pirátem na radnici totiž
roste šance, že se nám podaří Návrat od Hloupého plánu do chytrého města
krátkých vzdáleností a využitých brownfieldů.

{% asset 'articles/2018/hloupy-plan-radeji-chytre-mesto-kratkych-vzdalenosti-a-vyuzitych-brownfieldu-03.jpg' magick:resize='751x422^' magick:gravity='center' magick:crop='751x422+0+0' %}

*Demonstrace Nedělejte z nás šašky: Jakub diskutuje s primátorem Martinem Charvátem.*

{% asset 'articles/2018/hloupy-plan-radeji-chytre-mesto-kratkych-vzdalenosti-a-vyuzitych-brownfieldu-04.jpg' magick:resize='751x422^' magick:gravity='center' magick:crop='751x422+0+0' %}

*Demonstrace Nedělejte z nás šašky: Zmocnění zástupce veřejnosti Jakubovi podepisuje zastupitel Karel Haas, lídr jedné z opozičních stran.*
